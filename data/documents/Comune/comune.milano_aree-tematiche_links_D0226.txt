La Polizia Locale sul territorio
La Polizia Locale nasce ufficialmente il 4 ottobre del 1860 come Sorveglianza Urbana. Nel corso del tempo cambia più volte denominazione: da Vigili Urbani a Polizia Municipale, fino all’attuale Polizia Locale.
Oggi il Corpo conta più di 3.000 agenti sul territorio ed è il punto di riferimento per la città. Le qualifiche di Agenti di Polizia Giudiziaria e Agenti di Pubblica Sicurezza attribuiscono ai “ghisa” innumerevoli mansioni e li portano anche a svolgere servizi coordinati con le altre forze di Polizia.
Il servizio sul territorio è garantito da pattuglie a piedi, in bicicletta, in auto o in moto. Gli agenti operano in divisa e in abiti civili.
La molteplicità degli interventi comporta la distribuzione dei compiti a nuclei e unità organizzati per specializzazione e ambito di intervento.

Analisi Investigative
Si occupa di tutti quei reati che richiedono indagini capillari. Utilizza moderne tecnologie, appostamenti e intercettazioni per fare luce su omissioni di soccorso, furti, truffe ecc.
Agisce in questo ambito anche il
pool Antitruffa
, che vede affiancate Polizia di Stato e Polizia Locale per colpire un reato che riguarda soprattutto le persone anziane. A loro tutela è attiva 24 ore su 24 una
[https://www.comune.milano.it/polizia-locale-e-sicurezza/linea-telefonica-contro-le-truffe-agli-anziani](linea telefonica dedicata)

Annonaria e Commerciale
Si occupa del controllo di tutte le attività commerciali in sede fissa o itinerante esercitate in area pubblica o privata. I controlli prendono in esame la regolarità delle licenze e la corretta gestione dei prodotti. Ove previsto, si procede anche alla chiusura o sospensione temporanea dell’attività.
L’unità è suddivisa in gruppi specializzati nelle varie tipologie commerciali. Tra questi si segnala il nucleo
Tutela consumatori
, che si dedica espressamente alla prevenzione e repressione di attività che nuocciono alla salute dei consumatori. Gli interventi, frutto di iniziativa autonoma e scaturiti da segnalazioni, sono spesso effettuati in collaborazione con ATS e altre istituzioni.
Per segnalazioni su questo tema
[https://www.comune.milano.it/web/guest/servizi/centrale-operativa-tel-020208](contatta la Centrale Operativa)

Contrasto Abusivismo Taxi e NCC
Controlla il regolare svolgimento del servizio TAXI e NCC per contrastare il fenomeno dell’abusivismo.

Contrasto Bici Rubate
Recupera e restituisce ai legittimi proprietari le bici rubate, partendo da indagini sul territorio e da segnalazioni dei cittadini
Ogni bicicletta recuperata viene catalogata e inserita in un album fotografico pubblicato su Facebook
chi rinviene quella che gli è stata sottratta può mettersi in contatto con l’unità preposta attraverso la
[/web/guest/servizi/come-recuperare-una-bici-rubata](pagina dedicata al servizio)

Contrasto Reati Predatori
Indaga sui furti. L’attività degli agenti prevede pattugliamenti, appostamenti, visione di filmati, uso di telecamere sul territorio e raccolta di informazioni.

Contrasto Stupefacenti
È composto da agenti che operano principalmente in abiti civili nelle aree a rischio della città e che svolgono indagini e appostamenti finalizzati all'individuazione degli spacciatori e al sequestro delle sostanze stupefacenti.

Edilizia e Lavoro Nero
Effettua controlli capillari nei cantieri della città, dove verifica tutte le autorizzazioni e le condizioni di sicurezza per contrastare gli infortuni e le morti sul lavoro. Durante le ispezioni viene valutato anche il rispetto delle norme dal punto di vista contrattuale.

Ecologia e Ambiente
Effettua controlli ambientali a salvaguardia del territorio da discariche abusive, sversamenti su terreni e falde acquifere, inquinamento in genere. Le indagini portano spesso all'esterno del territorio milanese.
Per inviare una segnalazione
[https://www.comune.milano.it/web/guest/servizi/centrale-operativa-tel-020208](contatta la Centrale Operativa)

Gruppo Operativo Anti Contraffazione
Nel 2021, su iniziativa di Anci, nasce il GOAC di Milano unitamente ad altri analoghi gruppi nelle principali città capoluogo. Svolge funzioni e compiti di Polizia Giudiziaria nel contrasto del fenomeno dell’abusivismo commerciale con particolare riguardo al commercio di prodotti contraffatti e potenzialmente pericolosi per la salute dei consumatori nei settori dei giocattoli, materiale elettrico, tessili, cosmesi, farmaci, dispositivi medici e prodotti ricadenti nell’ambito di applicazione del Codice del Consumo. Gli interventi, frutto di iniziativa autonoma o a seguito di segnalazioni di aziende e cittadini sono effettuati in collaborazione con la Camera di Commercio di Milano e laboratori specializzati per il controllo della sicurezza dei prodotti (IMQ, IISG tra gli altri) nonché degli uffici anticontraffazione dei più noti brand italiani. Il gruppo effettua anche un monitoraggio della rete (Social Network, siti web e piattaforme E-Commerce) al fine di prevenire o sanzionare l’immissione in commercio di prodotti contraffatti.
L’azione di contrasto alla contraffazione si inserisce nell’ambito del Secondo programma nazionale anticontraffazione promosso da
[https://www.anci.it/tag/secondo-programma-nazionale-anticontraffazione](Anci)
Nella stessa direzione è da segnalare l'iniziativa
[https://www.comune.milano.it/web/guest/aree-tematiche/polizia-locale-e-sicurezza/prevenzione-e-sicurezza/progetti-anticontraffazione](Progetti anticontraffazione)

Problemi del Territorio
Contrasta il fenomeno degli accampamenti abusivi e convoglia nei campi autorizzati dal Comune chi ne ha diritto. Svolge ulteriori attività di indagine collegate alle operazioni di sgombero, quali l’identificazione e l’eventuale rimpatrio, la composizione familiare e non ultimi, tutti gli accertamenti relativi ai veicoli posseduti.
Per inviare una segnalazione
[https://www.comune.milano.it/web/guest/servizi/centrale-operativa-tel-020208](contatta la Centrale Operativa)

Radiomobile
Si dedica a tutte le casistiche che prevedano una tempestività di intervento nel territorio cittadino:
pronto intervento e infortunistica stradale, con strumentazioni tecnologiche idonee alla ricostruzione della dinamica dell’evento
violazioni del Codice della Strada
tutela e controllo del territorio.
Il gruppo comprende i motociclisti denominati Falchi, impiegati in occasione di cortei, manifestazioni, servizi di scorta e visite istituzionali.
L’unità Radiomobile gestisce inoltre gli uffici: Centrale Arresti e Fermi, Falsi Documentali, Veicoli Contraffatti, Cinofili, controllo servizio TAXI e NCC, Sommozzatori, Investigazioni Scientifiche, Interventi Specialistici.
Per chiedere l'intervento del nucleo Radiomobile
[/web/guest/servizi/centrale-operativa-tel-020208](contatta la Centrale Operativa)

Tutela Animali
Lavora a stretto contatto con l’Azienda Territoriale Sanitaria per seguire i casi di maltrattamento degli animali di affezione e degli esemplari ritenuti particolarmente pericolosi.
Gli interventi sfociano spesso nell’affidamento dell’animale a strutture idonee che se ne prendono cura. Gli agenti sono forniti di apparecchiature per la lettura dei microchip identificativi e svolgono un servizio attivo 24 ore su 24.
Per attivare il servizio è necessario
[/web/guest/servizi/centrale-operativa-tel-020208](chiamare la Centrale Operativa)

Tutela Decoro Urbano
Controlla e preserva il patrimonio urbano. Si occupa principalmente del fenomeno del graffitismo e dei raid vandalici dei writer, in particolare su treni e metropolitane.
Data la provenienza degli autori, spesso in arrivo da altri paesi europei, l’Unità scambia informazioni con le polizie di tutte le capitali europee. In passato è arrivata a svolgere operazioni al di fuori dei confini nazionali.
Opera in collaborazione con la Procura della Repubblica presso il Tribunale di Milano.

Tutela Donne e Minori
Lavora in stretta collaborazione con la Procura della Repubblica, il Tribunale dei Minori e le altre istituzioni/associazioni territoriali. Si occupa di tutti quei reati che colpiscono i soggetti più deboli: maltrattamenti, violenza di genere, stalking, pedofilia ecc.
Gli agenti intervengono a seguito di segnalazione o formale denuncia - anche in forma anonima – e lavorano a stretto contatto con una rete di servizi offerti dal Comune di Milano: dalla tutela legale al sostegno psicologico.
La squadra è formata da specialisti selezionati per le loro attitudini e la predisposizione al particolare lavoro da svolgere. A tutte le vittime sono garantite assoluta discrezionalità e massima protezione.
Per inviare una segnalazione
[/web/guest/servizi/difesa-contro-la-violenza-su-donne-e-minori](consulta la pagina del servizio)

Tutela Trasporto Pubblico
Concorre col personale dell’ATM nello svolgimento di molteplici attività:
presenza sui mezzi pubblici per prevenire comportamenti di disturbo o di pericolo, scippi e borseggi
presidio di mezzanini delle metropolitane, capolinea, della stazione centrale.
Le attività vengono svolte in divisa e in borghese.

Ufficio Manifestazioni
Coordina le attività della Polizia Locale in relazione a manifestazioni ed eventi che interessano il territorio cittadino quali: cortei, corse podistiche, ciclistiche, manifestazioni motociclistiche e automobilistiche, processioni religiose, fiaccolate, ecc.
Gestisce le richieste e l’eventuale rilascio delle autorizzazioni per lo svolgimento di attività di propaganda politica/sociale e delle attività foto-cinematografiche fuori dal "Centro Storico".
Per ulteriori informazioni
[/web/guest/servizi/manifestazioni-sportive-culturali-politiche-religiose](consulta la pagina dedicata)
