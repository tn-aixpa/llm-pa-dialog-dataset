Residenza anagrafica per persone senza dimora: informazioni e orientamento
Il servizio
Residenza-Mi
fornisce gratuitamente la residenza anagrafica a persone senza dimora presenti sul territorio del Comune di Milano, consentendo loro di accedere ai servizi di welfare della città, di attivare importanti diritti di cittadinanza e di ricevere la corrispondenza personale all’indirizzo messo a disposizione.
Il servizio ResidenzaMi per il periodo 01 gennaio 2024- 30 giugno 2024 sarà finanziato esclusivamente con la Quota Povertà Estrema 2022 del Fondo Povertà, come da Determinazione Dirigenziale n. 9243 del 20 ottobre 2023.

Come attivare il servizio
Il servizio è attivo presso tutti i Municipi della città.
Sono operativi al momento sei sportelli in città, aperti un giorno e mezzo a settimana, solo su appuntamento. Per chiedere un appuntamento o avere informazioni sul servizio ResidenzaMi è possibile contattare telefonicamente i singoli sportelli.
I cittadini e le cittadine, per i/le quali è conosciuta ed attestata la loro situazione di “persona senza residenza e senza dimora” che vivono stabilmente sul territorio del Comune di Milano già seguiti/e, da:
servizi sociali professionali territoriali;
servizi territoriali di ATS o ASST milanesi o da servizi sanitari specialistici;
enti del Terzo settore, organizzazioni di volontariato, associazioni di promozione sociale che si occupano di grave emarginazione adulta;
centri ascolto parrocchiali che si occupano di grave emarginazione adulta
possono contattare il servizio e/o l’associazione che li/le segue. Gli operatori/volontari faranno una valutazione del bisogno e potranno inviare agli sportelli di ResidenzaMi una relazione con la richiesta che dovrà essere mandata all’indirizzo e-mail:
[mailto:pss.residenzami@comune.milano.it](pss.residenzami@comune.milano.it)
.
La persona riceverà successivamente dal servizio e/o dall’associazione che ha steso la relazione l’indicazione sui documenti necessari e sull’indirizzo, la data e l’orario dell’appuntamento presso lo sportello ResidenzaMi competente per territorio, per avviare la pratica di iscrizione anagrafica.
Chi non ha contatti con alcun servizio sociale o sanitario e con alcuna associazione o ente del terzo settore può rivolgersi:
al
Centro Sammartini
di via Sammartini, 120 con accesso libero e spontaneo. Lo sportello è dedicato a persone adulte senza dimora;
allo
sportello filtro presso Casa della Carità
in via Francesco Brambilla, 8/10 su appuntamento da prenotare al recapito telefonico 345.5815222 (telefonare da lunedì a venerdì dalle 9:30 alle 12:30).
Al termine della telefonata verificata la presenza dei requisiti minimi, verrà comunicata la data, l’ora e il luogo dell’appuntamento per un colloquio di approfondimento durante il quale il/la richiedente dovrà portare in visione i documenti necessari.

Progettazione e partnership
Il servizio è offerto in coprogettazione con l'ATI- Associazione Temporanea d'Impresa, costituita da:
Fondazione Casa della Carità "A. Abriani";
Fondazione Caritas Ambrosiana e Cooperativa Farsi Prossimo, gestito dalla Direzione Politiche Sociali - Area Diritti, Inclusione e Progetti
e in collaborazione con:
Direzione Quartieri e Municipi
Direzione Servizi Civici – Anagrafe
SSPT (Servizi Sociali Professionali Territoriali).

[https://repository.comune.milano.it/s/AgZLHN8DeWZMsbS](Determinazione Dirigenziale n. 9243 del 20 ottobre 2023)
Utilizza i servizi
[https://www.comune.milano.it/servizi/residenza-anagrafica-per-persone-senza-dimora](Residenza anagrafica per persone senza dimora)
Modalità di accesso al servizio:
Mail
Sportello
