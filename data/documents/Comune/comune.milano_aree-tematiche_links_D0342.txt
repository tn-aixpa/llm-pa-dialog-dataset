Residenzialità per persone con disabilità
I servizi residenziali offrono a persone disabili possibilità di
inserimento temporaneo o definitivo in strutture residenziali.
Tipologie e caratteristiche delle residenze
Residenze Sanitario Assistenziali per persone con disabilità (RSD)
Sono strutture di dimensioni medio-grandi rivolte a persone con disabilità gravi che necessitano di prestazioni ad elevato grado di integrazione sanitaria e di interventi riabilitativi di mantenimento. In coerenza con le caratteristiche di ciascuno vengono garantiti programmi socio educativi individualizzati volti alla socializzazione ed al reinserimento. Trattasi di strutture in possesso di accreditamento socio-sanitario, in quanto rispettano i requisiti definiti dalla
[https://repository.comune.milano.it/s/FTs6FAyd39yi8eL](normativa regionale di riferimento)
e sono sottoposte alla vigilanza delle Agenzie di Tutela della Salute - ATS.
Comunità di Accoglienza Residenziale per persone con Disabilità (CARD)
Si tratta di strutture residenziali di accoglienza, fino ad un massimo di 10 posti, per persone disabili le cui fragilità riguardano prevalentemente la sfera socio- assistenziale. Gli interventi educativi e sociali sono assicurati in forma continuativa.
Residenze Sanitario Assistenziali per Anziani (RSA)
Sono utilizzate nei casi in cui la patologia della persona disabile sia assimilabile a quella della persona anziana non autosufficiente.
Per saperne di più, è possibile consultare la
[https://www.comune.milano.it/residenza-sanitaria-assistenziale-per-anziani-rsa-informazioni-e-orientamento](pagina dedicata)
.
Comunità Alloggio e Comunità Alloggio Socio Sanitaria (CSS)
Si tratta di strutture abitative integrate nel contesto sociale circostante. Gli ospiti possono partecipare, oltre che alla vita quotidiana comunitaria caratterizzata dalla presenza di personale educativo qualificato, a tutte le opportunità formative, occupazionali e aggregative che si svolgono all'esterno della Comunità e che sono offerte da tutti gli altri servizi sul territorio. Trattasi di strutture in possesso di accreditamento socio-sanitario, in quanto rispettano i requisiti definiti dalla
[https://repository.comune.milano.it/s/MgrNf5Qp2ExpRML](normativa regionale di riferimento)
e sono sottoposte alla vigilanza delle Agenzie di Tutela della Salute - ATS.
Appartamenti protetti e Microcomunità
È un servizio residenziale rivolto a persone disabili con discreta autonomia, in grado di autogestirsi per quanto riguarda le principali attività. Sono strutture abitative protette, pensate per facilitare la massima conservazione delle capacità e dell’autonomia della persona, la tutela della propria intimità, il mantenimento dei rapporti familiari e amicali, la conservazione delle abitudini e interessi di vita e accolgono un numero ridotto di persone (fino ad un massimo di 3 posti per gli appartamenti protetti e di 8 posti per le microcomunità). Il personale educativo e/o assistenziale è presente per un numero limitato di ore giornaliere.
Pronto Intervento
Si tratta di un servizio rivolto a famiglie che presentano domanda di ricovero temporaneo per situazioni di emergenza o momentanea difficoltà o, semplicemente, per usufruire di periodi di sollievo rispetto alla gestione quotidiana della persona con disabilità.
Utilizza i servizi
[https://www.comune.milano.it/servizi/alloggio-in-strutture-residenziali-per-persone-con-disabilita](Strutture residenziali per persone con disabilità)
Modalità di accesso al servizio:
Sportello
