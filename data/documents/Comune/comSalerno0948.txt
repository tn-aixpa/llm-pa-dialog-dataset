L'arrivo del Giro d'Italia, il prossimo mercoledì 10 maggio, a Salerno ci permetterà di vivere una grande giornata di sport e spettacolo sotto gli occhi di tutto il mondo. La corsa rosa è l'evento sportivo più seguito in Italia dopo il campionato di Serie A. Sarà anche una bella vetrina promozionale per Salerno e le sue bellezze artistiche, culturali, enogastronomiche ed ambientali. I corridori saranno impegnati in uno spettacolare finale di tappa che costeggia il mare lungo la litoranea Sud, Arechi, Via Leucosia, Lungomare Marconi, Carnale, Piazza della Concordia.  L'organizzazione dell'arrivo di tappa richiede alla nostra comunità un enorme sforzo organizzativo e la collaborazione di tutti i concittadini.
È stata disposta la chiusura delle scuole di ogni ordine e grado per la giornata di mercoledì 10 maggio.
Sono stati stabiliti limiti alla sosta ed alla circolazione in numerose strade e piazze per consentire il passaggio della corsa, sistemare le centinaia di mezzi ed automezzi della carovana, permettere gli allestimenti logistici necessari. Un evento di portata internazionale come questo impone degli inevitabili disagi che si è cercato di contenere per quanto possibile. In particolare nelle ore indicate dei giorni 9/10/11 maggio sarà consentita la sosta libera e gratuita in tutte le aree di parcheggio rimaste disponibili - ivi compresi il nuovo parcheggio di Piazza della Libertà ed i parcheggi della zona Arechi - in città.  Le limitazioni alla sosta e circolazione saranno rese note anche nelle singole zone interessate con idonei segnali provvisori e volantini.
Tali restrizioni e limitazioni comporteranno anche la modifica di tragitti e capolinea delle autolinee di trasporto pubblico e privato che saranno comunicati agli utenti dalle rispettive aziende.
Si confida nella fattiva collaborazione di tutti per rispettare queste restrizioni necessarie per garantire lo svolgimento in sicurezza dell'evento.
Il consiglio per chi giunga da fuori città è di parcheggiare nell'area Arechi e di portarsi in centro utilizzando il servizio ferroviario metropolitano. Un consiglio analogo è rivolto anche ai concittadini che volessero dalla zona orientale raggiungere piazza della Concordia dove sarà collocato lo striscione d'arrivo.
Rivolgiamo un appello ai concittadini, ai commercianti, ristoratori ed a tutti gli appassionati: colorare di rosa balconi, finestre, tavoli e vetrine per omaggiare l'arrivo della carovana del Giro d'Italia a Salerno.