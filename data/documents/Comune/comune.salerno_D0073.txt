Il Comune di Salerno ha deciso d’intitolare un largo nella zona industriale di Salerno al compianto imprenditore Orazio Boccia. Il largo si trova all’intersezione delle strade via Tiberio Claudio Felice e via Roberto Wenner.
Venerdì 12 aprile si svolgerà in loco una cerimonia nel corso della quale si ricorderà la figura del benemerito imprenditore. Il classico esempio di self made man. Orazio Boccia ha vissuto da bambino nell’Orfanatrofio di Salerno dopo esser rimasto orfano di padre. Nell’istituto apprese l’arte tipografica e diventato adulto avvio la propria attività nel settore della stampa. Le Arti Grafiche Boccia sono diventate, con la sua tenacia e determinazione, un’azienda esemplare leader in Italia ed all’estero per qualità dei prodotti ed affidabilità dei servizi. Orazio Boccia dedicava grande attenzione all’innovazione, al capitale umano, alla bellezza dei prodotti, agli investimenti per nuovi macchinari e materiali. E’ stato un grande pioniere dell’industria moderna ma con una straordinaria dimensione umana. Un protagonista ammirevole di quella generazione d’imprenditori che hanno contribuito alla rinascita ed al boom economico dell’Italia nonostante le durissime condizioni iniziali di vita.