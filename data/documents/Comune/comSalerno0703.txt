Per contrastare il fenomeno dell’abbandono dei rifiuti sul suolo pubblico e degli errati conferimenti, il Comune di Salerno farà ricorso anche alle fototrappole. Si tratta di fotocamere automatiche, il cui utilizzo ai fini della sorveglianza è stato autorizzato dagli Enti competenti, che si attivano quando viene rilevato un abbandono di ingombranti o un errato conferimento.
Le fototrappole, la cui installazione inizierà mercoledì 20 dicembre in alcune aree sensibili, sono in tutto cinque. Sono state noleggiate da Salerno Pulita e la ditta fornitrice dovrà curarne anche lo spostamento e l’attivazione ogni 15 giorni. In pratica ogni due settimane saranno attenzionati luoghi diversi e dunque si moltiplicherà l’attività di sorveglianza.
Gli alert, così come previsto dalla normativa, arriveranno alla Polizia municipale che li visionerà, accerterà eventuali responsabilità e invierà le rispettive sanzioni. In pratica, il meccanismo è molto simile alle contravvenzioni che le varie forze di polizia inviano agli automobilisti per eccesso di velocità, transito in Ztl ecc.
Il progetto è sperimentale e avrà la durata di 12 mesi.