La L.P. 17/2010 "Disciplina dell'attività commerciale" introduce, all'art. 18,  la nuova figura del "mercato tipico", distinguendolo da altre fattispecie simili quali: manifestazioni fieristiche, vendita/somministrazione temporanea, commercio su area pubblica.
I mercati tipici sono promossi da un unico soggetto organizzatore privato (il Comune non istituisce, ma autorizza il mercato tipico).
Non hanno limiti logistici. Il Comune, tuttavia, con proprio provvedimento, determina le modalità e le condizioni per il rilascio dell'autorizzazione, compresi i requisiti di sicurezza e igienico-sanitari, e stabilisce il periodo e gli orari di apertura.
Possono parteciparvi operatori appartenenti a tutte le categorie, anche non economiche. I prodotti posti in vendita devono appartenere ad una merceologia specifica o richiamare un tema specifico o una tradizione.
[]()
Requisiti soggettivi
Per i requisiti morali e professionali necessari all’esercizio dell’attività di vendita al dettaglio da parte dei partecipanti al mercato tipico si applica l’articolo 71 del D.Lgs. 26 marzo 2010, n. 59, ad eccezione degli imprenditori agricoli per i quali si applica l’articolo 4, commi 1 e 6 del D.Lgs. 18 maggio 2001, n. 228.
[]()
Cadenza temporale e durata
Nel caso in cui il mercato tipico sia legato ad una festa tradizionale o ad una manifestazione, la durata è stabilita dal Comune, in relazione alla durata della festa o della manifestazione.
I mercati tipici non legati a feste tradizionali o manifestazioni, possono svolgersi una volta all’anno per una durata massima di
7 giorni
, salvo che il Comune stabilisca, nel provvedimento autorizzatorio, una durata massima diversa, qualora i mercati tipici presentino caratteristiche e requisiti di particolare interesse pubblico, in quanto finalizzati alla promozione dell’economia solidale e della responsabilità sociale delle imprese, così come definite dalla L.P. 17 giugno 2010, n. 13.
[]()
Caratteristiche dei prodotti
Affinché non venga meno la “tipicità” del mercato, i prodotti appartenenti alla “merceologia specifica” o al “tema specifico”, qualora non siano già di per sé legati ad una tradizione, devono possedere, alternativamente, le seguenti caratteristiche:
requisiti di innovatività e originalità;
essere qualificabili come prodotti artigianali di particolare pregio;
costituire prodotti “di nicchia”.
I prodotti in ogni caso non possono essere quelli tradizionalmente posti in vendita nei mercati su aree pubbliche non specializzati. Il requisito della tipicità, come sopra descritto, dovrà risultare da specifica e dettagliata relazione da allegare alla domanda.

= Collegamenti =
[https://www.comune.trento.it/Aree-tematiche/Attivita-economiche/Mercati-tipici/Domanda-di-autorizzazione-allo-svolgimento-mercati-tipici](Domanda di autorizzazione allo svolgimento mercati tipici)
Informazioni e modulistica necessarie per presentare la domanda per il rilascio dell'autorizzazione allo svolgimento di un mercato tipico.
Servizio di competenza:
SVILUPPO URBANO, SPORT E SANI STILI DI VITA