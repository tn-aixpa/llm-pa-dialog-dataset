Sabato 13 febbraio ha riaperto il Parco del Mercatello a Salerno. I lunghi e complessi lavori di ristrutturazione, ammodernamento e manutenzione straordinaria sono stati finanziati per un importo complessivo di cinque milioni di euro dalla Regione Campania e realizzati dal Comune di Salerno.
Alla riapertura hanno partecipato il Presidente della Regione Campania Vincenzo De Luca ed il Sindaco di Salerno Vincenzo Napoli che hanno illustrato tutte le novità del Parco del Mercatello, polmone verde e di aggregazione molto frequentato ed amato dai concittadini e dai visitatori.
Il “nuovo” Parco del Mercatello è un’armoniosa successione di prati dove correre in libertà o sdraiarsi al sole, roseti, alberature, pergolati e gioielli botanici da ammirare, viali per passeggiare e panchine per il relax, ludoteca per bambini, area spettacolo ed eventi, zona fitness. Un nuovo Parco del Mercatello tutto da scoprire e da vivere, un giardino da amare e rispettare.