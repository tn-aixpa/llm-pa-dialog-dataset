L’aria ambiente è la miscela dei gas che costituiscono l’atmosfera. La sua composizione naturale può essere alterata dall’immissione di altre sostanze gassose, liquide o solide dando in questo modo origine al fenomeno dell’inquinamento atmosferico.
Queste sostanze, dette anche inquinanti atmosferici, possono raggiungere livelli di concentrazione tali da provocare effetti nocivi alle persone e più in generale all’intero ecosistema. La presenza di questi inquinanti atmosferici risulta avere effetti a diversi livelli.
A livello globale l’effetto più conosciuto è l’aumento nella temperatura provocato dalle emissioni antropiche e dal conseguente accumulo di gas cosiddetti “serra”, in particolare l’anidride carbonica (CO2), il metano (CH4) e il protossido di azoto (N2O). Tutti e tre sono naturalmente presenti in atmosfera ma le concentrazioni attuali sono sensibilmente aumentate.
Oltre ai “guasti globali” provocati dall’inquinamento atmosferico, se ne devono considerare anche altri su scala più piccola ma non per questo meno importanti. Passando dal globale e transfrontaliero al “locale” si arriva quindi al tema della “qualità dell’aria”. L’inquinamento atmosferico nelle aree urbane può avere diversi effetti: rischi per la salute associati principalmente all’inalazione di gas e particelle, l’accelerazione del deterioramento di edifici (inclusi i monumenti) e danni a vegetazione ed ecosistemi.
Durante gli ultimi decenni il quadro emissivo è profondamente mutato. In particolare si è passati dalle emissioni dovute all’utilizzo di derivati del petrolio e di carbone ad alto contenuto di zolfo, caratterizzate da alte quantità di biossido di zolfo e di particolato, oltre che di ossidi di azoto e monossido di carbonio, alle emissioni causate dalla combustione del gas naturale e dal traffico veicolare, caratterizzate da piccole quantità di biossido di zolfo, con emissioni di particolato quantitativamente e qualitativamente differenti e significative emissioni di ossidi di azoto.
Il traffico veicolare e le combustioni non industriali, che costituiscono le principali cause dell’inquinamento atmosferico nelle aree urbane in Trentino, sono all’origine di concentrazioni di inquinanti soprattutto quando al traffico e alle combustioni corrispondono condizioni poco favorevoli alla loro dispersione. Queste situazioni, oltre a poter avere effetti negativi sulla salute delle persone che permangono in tali zone per periodi significativi, hanno anche un impatto sugli ecosistemi e sulla vegetazione circostante, nonché su eventuali altri recettori presenti.
(Tratto da: “Rapporto sullo stato dell'ambiente 2016” Agenzia Provinciale per la Protezione dell'Ambiente)
E' possibile trovare informazioni relative alle
diverse tipologie di inquinanti atmosferici
sul sito dell'Agenzia Provinciale per la Protezione dell'Ambiente a questo link.
[http://www.appa.provincia.tn.it/aria/qualita_aria_sezione/documentazione_divulgativa_aria/](http://www.appa.provincia.tn.it/aria/qualita_aria_sezione/documentazione_divulgativa_aria/)
L'Agenzia Provinciale per la Protezione dell'Ambiente ha approvato, in data 1 agosto 2018 con la Deliberazione n. 1387 il nuovo
Piano di Tutela della Qualità dell'Aria
, che rappresenta lo strumento di pianificazione e coordinamento delle strategie d'intervento volte a garantire la tutela della qualità dell'aria ambiente nel territorio provinciale e individua le misure da adottare nel breve e lungo periodo per ridurre le emissioni inquinanti prodotte dai principali settori di attività. La documentazione relativa al Piano è disponibile al seguente link.
[http://www.appa.provincia.tn.it/pianificazione/Piano_tutela_aria/-Pianotutela_aria_2018/](http://www.appa.provincia.tn.it/pianificazione/Piano_tutela_aria/-Pianotutela_aria_2018/)
Ogni anno il Comune di Trento dà attuazione al Piano di Tutela della Qualità dell'Aria adottato dalla Giunta provinciale, attraverso l'adozione di una serie di
provvedimenti strutturali
per il contenimento degli inquinanti atmosferici durante in periodo invernale che hanno come obiettivo principale la riduzione delle emissioni di polveri fini e di ossidi di azoto. In particolare i provvedimenti adottati dal Comune riguardano la limitazione della circolazione per i veicoli più inquinanti.
[http://www.comune.trento.it/Aree-tematiche/Ambiente-e-territorio/Aria/Avvisi/Limitazioni-al-traffico-nel-periodo-invernale](http://www.comune.trento.it/Aree-tematiche/Ambiente-e-territorio/Aria/Avvisi/Limitazioni-al-traffico-nel-periodo-invernale)