Sabato 25 novembre, in occasione della Giornata internazionale per l'eliminazione della violenza contro le donne, si presenterà a Salerno il programma di iniziative "Libere tutte! Contro ogni violenza", organizzato da Prefettura di Salerno e Comune di Salerno - Assessorato Politiche Sociali, in collaborazione con Provincia di Salerno, Asl di Salerno e Ufficio Scolastico Regionale della Campania - Ambito di Salerno, e con l’attiva partecipazione di numerose realtà del terzo settore del territorio cittadino tra cui Arci Salerno, Manden – diritti civili e legalità, associazioni culturali del mondo della danza e CAV e Case Rifugio dell’Ambito territoriale S5 Salerno e Pellezzano.
L’incontro è previsto alle ore 10.00 in Prefettura con l’inaugurazione della mostra FERITÀ a cura di Valentina Gaudiosi e la proiezione del video STELLA NERA a cura di Valentina Gaudiosi e Angelo Cariello con musiche e parole di Francesco Di Bella.
Saranno presentate, inoltre, numerose altre iniziative volte a sensibilizzare soprattutto i giovani sul tema. È previsto un concorso creato appositamente per loro oltre all’attivazione del Primo Sportello Istituzionale contro la violenza economica promosso dall’Associazione Manden in collaborazione con l’Ambito S5 - Comuni di Salerno e Pellezzano.
Domenica 26 novembre, invece, l’appuntamento è in Corso Vittorio Emanuele, nei pressi dell’IC Vicinanza-Pirro, alle ore 11.00, dove avrà inizio una carovana di sensibilizzazione contro la violenza di genere che si concluderà a piazza della Libertà con un Flash Mob "Dillo con la danza: Libere tutte! con 150 ballerini.