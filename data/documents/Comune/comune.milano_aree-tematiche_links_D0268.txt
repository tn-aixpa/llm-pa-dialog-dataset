L'università va all'asilo
“L’università va all'asilo” è un progetto nato nel 2019 dalla collaborazione tra Comune e Università degli Studi di Milano, con il sostegno di Rotary (R4H) e di Fondazione di Comunità Milano. L’obiettivo è quello di accompagnare i bambini della scuola dell’infanzia in un percorso di apprendimento sui più corretti stili di vita e alimentari, grazie al supporto degli studenti universitari dei corsi di laurea triennale in igiene dentale e dietistica.
L’attività in presenza è stata sospesa a marzo 2020 a causa della pandemia e riprende ora con una nuova proposta.
Sul
[https://asiloeuni-giocoesalute.it/il-progetto-uva/](sito di progetto)
è attivo un blog interattivo grazie al quale genitori e bambini possono rivolgere domande sulla salute alla dr.ssa Mariachiara Perrotta (laureata in Igiene Dentale presso l’Università degli Studi di Milano), tutti i mercoledì mattina (dalle ore 10:00 alle ore 12:00). Sul portale è inoltre possibile consultare il materiale informativo e compilare il questionario sulle abitudini alimentari.
“L’università va all'asilo” si colloca all’interno di una serie di iniziative per la promozione della salute nelle scuole dell’infanzia, come ad esempio il progetto “Nidi sicuri” che, dal 2018, con la collaborazione di Fondazione Buzzi e Rotary, forma il personale educativo sulla disostruzione e la gestione delle emergenze.
Il Comune di Milano aderisce al protocollo di somministrazione dei farmaci salvavita a scuola e promuove incontri informativi per il proprio personale, per la gestione di condizioni come diabete, epilessia, asma e allergie.
