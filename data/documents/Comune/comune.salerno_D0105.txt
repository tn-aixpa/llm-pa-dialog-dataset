Sono iniziate giovedì 14 marzo le operazioni di demolizione dell'ex Scuola Mariele Ventre finalizzate alla costruzione, nello stesso sito, di un nuovo edificio che sarà adibito ad asilo nido. Il progetto, promosso dall'Assessorato alle Politiche Sociali e reso possibile grazie ad un finanziamento di quasi 2 milioni di euro di fondi PNRR Next Generation EU, consentirà di dotare la città di Salerno, ed in particolare la zona orientale ed il quartiere Mariconda, di una nuova struttura all’avanguardia destinata ai più piccoli, dove poter svolgere un’importante funzione educativa e pedagogica.
Il nuovo asilo nido che sorgerà presso l'ex Scuola Mariele Ventre, insieme al polo 0-6 anni che sarà realizzato, con fondi regionali, presso l'ex Scuola Alfonso Gatto, consentirà di raggiungere la quota del 33%, prevista dall'Europa, nel rapporto tra la copertura di posti in asilo nido e bambini residenti.