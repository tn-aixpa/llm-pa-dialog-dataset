L’innovativa Piattaforma regionale che sta gestendo per l’intera regione Campania l’anagrafe del fabbisogno abitativo e le procedure di assegnazione degli alloggi ERP disponibili presso i Comuni e gli enti gestori, resterà attiva fino alle ore 14 del 31 ottobre.
Fino a questa data gli interessati potranno tramite la piattaforma richiedere l’iscrizione all’anagrafe del fabbisogno abitativo e di conseguenza l’inserimento nelle graduatorie per l’assegnazione di alloggi di edilizia residenziale pubblica.
E’ una procedura moderna e trasparente. Tutto si svolge on line ed ogni singola pratica è monitorata dal sistema informatico.
Si richiamano i principali punti dell’Avviso Pubblico diramato dalla Regione Campania.
Sulla Piattaforma sarà possibile scaricare liberamente l’Avviso regionale, approvato con DD 62 del 27 giugno 2022, con cui sono stabilite le modalità ed i termini per presentare istanza di iscrizione all’anagrafe del fabbisogno e, di conseguenza, di inserimento nelle graduatorie degli aventi diritto ad un alloggio pubblico.
Le domande andranno presentate esclusivamente on line, autenticandosi con SPID, CIE o CNS, ai sensi della normativa vigente. Potranno comunque essere abilitati ad operare sulla Piattaforma anche tutori, curatori e amministratori di sostegno, in nome e per conto dei soggetti rappresentati.
La data di invio della domanda non costituisce alcun titolo preferenziale nella graduatoria, che verrà stilata esclusivamente in base ai requisiti ed alle condizioni socio-economiche-abitative del nucleo familiare, ai sensi dell’Avviso.